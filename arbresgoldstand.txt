Bref discours des arbres, & arbrisseaux, tant estrangers que domestiques qui sont plantez ou transplantez au parterre.

Chap. 53.

Le parterre [ comme à esté dit cy deuant ] est basty & acoustré pour la seule recreation du pere de famille, laquelle ne pourroit estre du tout si grande à sentir les fleurs & herbes o-dorantes, q'à veoir les arbres & arbrisseaux tant estrangers que domestiques, qui expirẽt non seulement vne odeur plus plaisant sans comparaison que les herbes, mais encor la plus grãd part d'i-ceux apportent fruits de grande admiration, comme grenadiers, citronniers, orengers, limoniers, pomalles, palmiers, figuiers, oliuiers, & autres semblables: parquoy afin que ne delaissions rien en nostre parterre, dequoy le pere de famille ne puisse prendre ses esbats, parlerons sommairement de la culture des arbres, & arbrisseaux qui doiuent estre plãtez en ice-luy desquels les vns sont dediez aux berceaux dõt est circuit le parterre à sçauoir cypres, geneure, sauinier, cedre, rosiers, buys & autres, les autres sont semez ou plantez & transplantez en couches propres ou vaisseaux & casses, à sçauoir lau-rier, meutre, palmier, pin, citronnier, orenger, limonier, figuier, oliuier & autres semblables, qui seront cy apres declarez.